---
event: Mistica Napoleonica
description: IlGattaRossa è lieto di presentare Mistica Napoleonica, un progetto dell’artista Stefano Pascolini. Opere di pittura, sculture di ceramica e una performance dal vivo.
image: mn.jpg
credits: un evento ideato da Stefano Pascolini - curato da Alberto Gori e Stefano Pascolini - testo di Cosma Galeni e IlGattaRossa - progetto grafico di Alberto Gori
tags: [Arte, Buster Keaton, Ceramica, Dolci, Firenze, Mistica Napoleonica, Napoleone, Performance, Pittura, Scultura, Stefano Pascolini]
---

Una mostra di  
**Stefano Pascolini**  
A cura de IlGattaRossa
18 - 25 Giugno 2016  
**Inaugurazione Sabato 18 Giugno ore 18:00**  
Via dei Serragli 75c Firenze
{: .text-center}
<br />  
IlGattaRossa è lieto di presentare **Mistica Napoleonica**, un progetto dell’artista Stefano Pascolini. 
Opere di pittura, sculture di ceramica e una _performance_ dal vivo. Inaugurazione Sabato 18 Giugno alle 18:00 presso via dei Serragli 75c a Firenze.

**Mistica Napoleonica** e’ una fantomatica rievocazione della battaglia di Waterloo, 
avvenuta il 18 giugno di 201 anni fa. Qui l’atto bellico si disinnesca non contro un nemico, 
ma contro panna e guarnizioni di lamponi o marzapane: la torta creata dall’agire 
che finisce in faccia all’agire stesso, al potere o all’idea di esso. 
Napoleone a Waterloo è l’Io che viene meno, che caracolla sotto i colpi della 
battaglia eterna degli eventi, l’Io che si muove dovendo ricreare nuove forme 
a se stesso e al suo agire nel momento instabile e magmatico della contemporaneità: scompare la prosopopea napoleonica e fa capolino Buster Keaton.

Le opere pittoriche rievocano momenti della battaglia e della vita di Napoleone: 
la materia è grassa, apre spazi e gesti opulenti, avanzano fumi d’artiglieria, 
nubi nervose in vasti orizzonti, ma ogni atto si infrange nella frolla, nel pan 
di spagna di un dolce, che finisce col sembrare il vero nemico contro cui le 
figure si dibattono. Allo stesso modo l’esercito della vecchia guardia posto a 
terra è fracassato: un’installazione di 50 vasi, richiami che si muovono tra 
l’esercito cinese di terracotta e il vaso cinerario. Si è consumato quell’atto 
che ha svuotato e messo in pericolo l’individuo (ogni vaso ha un volto dai diversi lineamenti), forse lo ha travolto, rotto.

Di un atto potente come quello bellico rimane la forma del dolce, la forma complessa imposta dalla sua immagine dipinta: il fuoco si sposta sulla forma che ogni nostra azione crea, forma estetica così come etica: nell’operare collettivo e quotidiano il tipo di forma dei nostri atti influisce sull’altro e sullo spazio in cui viviamo, al di là della sua efficacia.

A tale scopo si affianca l’evento performativo, che vede l’artista appuntare al petto dello spettatore una medaglia da lui composta, che altro non è se non lo stampo vuoto di un dolce, invito a chiederci quale forma creiamo via via nel nostro agire al di là della conseguenza finale.

<br />
<br />
_**IlGattaRossa** è un collettivo di artisti con base a Firenze che fa della multidisciplinarietà il suo punto di unione e di forza. Attivo nella scena culturale fiorentina, gli eventi curati o coordinati da IlGattaRossa sono spesso caratterizzati dalla collaborazione tra più artisti. Tra gli ultimi eventi realizzati sono da ricordare FLOWER’S // File of Life (Alberto Gori, Jacopo Rachlik, Luca Mauceri), Trittico – Un Riflessione Sul Ritratto (Andrea Lucchesi, Alessandro Di Grande, Sebastiano Benegiamo), L'Arte dello Schermo, Video Art is Dead (performance pirata presso CCC Strozzina), I Mangiatori di Teste (Frenopersciacalli), La lunga notte (Black Night – Notte Bianca Firenze), Ribalta (Andrea Cammarano), I Mangiatori di Patate (Il Sedicente Moradi). Lo studio del collettivo attualmente è situato in via dei Serragli 75c a Firenze._

<br />
<br />
**Per Informazioni:**  
+39 055 0122381
{: .text-right}
**[www.ilgattarossa.org](https://ilgattarossa.org)  
[www.stefanopascolini.com](http://www.stefanopascolini.com)  
[info@ilgattarossa.org](mailto:info@ilgattarossa.org)  
[facebook.com/Ilgattarossa](https://facebook.com/ilgattarossa)  
[ evento facebook](https://www.facebook.com/events/253280925032250/)**
{: .text-right}
**INGRESSO LIBERO**
{: .text-right}
