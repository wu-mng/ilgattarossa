---
event: Mistica Napoleonica
title: Testo Critico
subtitle: di Cosma Galeni
tags: [Arte, Buster Keaton, Ceramica, Dolci, Firenze, Mistica Napoleonica, Napoleone, Performance, Pittura, Scultura, Stefano Pascolini]
---

![una animazione gif di Mistica Napoleonica](/assets/images/mn.gif){: .img-fluid}
*GIF realizzata da Alberto Gori*
{: .text-right.small}
  
**Il Gattarossa** presenta la mostra di Stefano Pascolini **Mistica Napoleonica**,
 saranno esposti i lavori che fanno parte di un progetto iniziato nel 
2015 e che, al di là della partecipazione alle mostre dei finalisti del _Premio Combat_ e del _Premio Francesco Fabbri per l’Arte Contemporanea_, non è ancora stato esposto nella sua interezza e organicità.  

I linguaggi a cui l’artista si affida sono quello pittorico e quello 
ceramico, tuttavia Pascolini non è un pittore né uno scultore _tout court_.
 D’altronde, se si ritiene che il pensiero può formulare dei percorsi 
proprio attraverso le immagini, sfuggendo così il significato univoco, 
qualsiasi medium in grado di produrre e immagini si può ritenere idoneo a
 questo scopo.  

E per il pensiero che attraversa le immagini, già il porsi sotto la 
scorza di una fantomatica celebrazione della battaglia di Waterloo, 
avvenuta il 18 giugno di 201 anni fa, opera una compressione, fissa i 
significati possibili a un dato storico. Ma è nell’estrema pressione, 
data dal peso della sedicente rievocazione storica, che il significato 
rimbalza via, e rimbalzando scappa oltre, avviando il percorso di questa
 mostra.

Si incontrano le opere che rievocano 
momenti della battaglia e della vita dell’Imperatore, la materia 
pittorica è grassa, apre spazi e gesti opulenti, avanzano fumi 
d’artiglieria, nubi nervose in vasti orizzonti, ma ogni atto si infrange
 nella frolla, nel pan di spagna di un dolce, che finisce col sembrare 
il vero nemico contro cui le figure si dibattono. Siamo nel pieno del 
progetto **Mistica Napoleonica**, l’atto bellico si disinnesca non 
contro un nemico, ma contro panna e guarnizioni di lamponi o marzapane: 
la torta creata dall’agire che finisce in faccia all’agire stesso, al 
potere o all’idea di esso. Allo stesso modo l’esercito della vecchia 
guardia posto a terra è fracassato, è un’installazione di 50 vasi, 
richiami che si muovono tra l’esercito cinese di terracotta e il vaso 
cinerario. Si è consumato quell’atto che ha svuotato e messo in pericolo
 l’individuo (ogni vaso ha un volto dai diversi lineamenti), forse lo ha
 travolto, rotto, così come quei dolci nei dipinti sono pronti a 
sfaldarsi lasciando niente.

Ma perché raccontare una guerra di due secoli fa? L’ironia è il cardine di queste immagini, _eirōneía_ è _dissimulazione_,
 lasciare la presa del reale per ricondursi ad esso con un nuovo 
sguardo. L’ironia permette al soggetto di formulare la risposta 
individuale agli eventi, e questa risposta dovrà essere prodotta nel 
profondo di sé, se possibile eludendo le suggestioni dirette: culturali,
 ideologiche, di cronaca, e le implicazioni intime che questi input 
muovono di volta in volta per poi scomparire in nuove informazioni. Per 
far questo la dissimulazione operata dall’ironia è un mezzo 
fondamentale.

L’Io aderisce al tempo presente: posto 
nella società del mercato e della comunicazione è facile che si 
mimetizzi nella bulimia dei fatti e dei dati. Questo avviene poiché, 
tanto più è vissuta la volubilità del momento presente, tanto più il 
moto della coscienza può avere l’illusione di procedere pur senza una 
concreta dialettica interna, anzi plasmandosi su questa dinamica 
artificiale, esterna, sino a formulare la convinzione di un dinamismo 
proprio, di un pensiero critico attivo, e la parvenza di agire 
conseguentemente. Con questa illusione sia la coscienza intima dei 
propri pensieri come delle proprie pulsioni possono rimanere serenamente
 immobili: i mezzi individuali per curare le forme del proprio agire 
nella società diventeranno sempre più esigui, credendosene tuttavia 
parte integrante e attiva.

Per prescindere da questo l’artista 
elude il tempo presente, per non dare appigli all’Io coglie un fatto 
simbolico, come elemento d’un mito moderno. Quel Napoleone a Waterloo è 
l’Io che indietreggia inesorabilmente, l’individuo contemporaneo che 
caracollando e rotolando sotto i fatti concitati, confusi, ambigui, 
magmatici della battaglia degli eventi, si trova suo malgrado costretto a
 organizzarsi, ha l’occasione per ricreare responsabilmente nuove forme a
 se stesso, al suo agire appunto. Già scompare la prosopopea 
napoleonica: sui lineamenti dell’_Empereur_ avanza la fisionomia di
 Buster Keaton. La prima condizione che si pone è quella di fare aderire
 i diversi piani, quello dell’indiretta esperienza storica e quello 
dell’esperienza personale, si fa indispensabile l’annullamento del tempo
 lineare, inteso come consecuzione di eventi che si sostituiscono l’un 
l’altro, disinnescando la struttura _causa/effetto_ accentrata sull’attenzione morbosa verso il prodotto finale di un’azione.

L’efficacia di un’azione perde il suo ruolo di _fine ultimo_,
 questo emerge dai due temi che Pascolini individua: l’atto bellico e il
 dolce. Sull’asse che corre tra questi due punti emerge l’ambiguità 
instaurata all’interno dell’atto umano in sé, lo spazio in cui si muove 
il pendolo dell’agire. Un atto, anche potente come quello bellico, si 
consuma e rimane la forma del dolce, la forma che annienta l’intenzione.
 Il fuoco è sulla forma che ogni nostra azione crea, forma estetica così
 come etica: nell’operare collettivo e quotidiano il tipo di forma dei 
nostri atti influisce sull’altro e sullo spazio in cui viviamo, 
sicuramente al di là della sua efficacia.

A tale scopo si affianca l’evento 
performativo, che vede l’artista appuntare al petto dello spettatore una
 medaglia da lui composta, che altro non è se non lo stampo vuoto di un 
dolce, invito a chiederci quale forma creiamo via via nel nostro agire 
al di là della conseguenza finale.  

Rotti gli argini di una formalità socialmente condivisa, allentati 
quelli delle forme spirituali e inadatte le forme/norme legislative, è 
oggi l’individuo che si assume il compito di creare con parsimonia e 
altruismo quelle forme a cui far aderire la propria esistenza nello 
spazio sociale. Per tale ragione l’attenzione verso le nostre forme del 
pensiero e dell’agire ci rende socialmente _“camarade de bataille”_. Molteplici creazioni di forme, la cui qualità tesse le trame della nuova tela che nel mondo va disegnandosi.
